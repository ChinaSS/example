<h2>千字文</h2>


<p>天地玄黄，宇宙洪荒。日月盈昃，辰宿列张。</p>
<p>寒来暑往，秋收冬藏。闰余成岁，律吕调阳。</p>
<p>云腾致雨，露结为霜。金生丽水，玉出昆冈。</p>
<p>剑号巨阙，珠称夜光。果珍李柰，菜重芥姜。</p>
<p>海咸河淡，鳞潜羽翔。龙师火帝，鸟官人皇。</p>
<p>始制文字，乃服衣裳。推位让国，有虞陶唐。</p>
<p>吊民伐罪，周发殷汤。坐朝问道，垂拱平章。</p>
<p>爱育黎首，臣伏戎羌。遐迩一体，率宾归王。</p>
<p>鸣凤在竹，白驹食场。化被草木，赖及万方。</p>
<p>盖此身发，四大五常。恭惟鞠养，岂敢毁伤。</p>
<p>女慕贞洁，男效才良。知过必改，得能莫忘。</p>
<p>罔谈彼短，靡恃己长。信使可覆，器欲难量。</p>
<p>墨悲丝染，诗赞羔羊。景行维贤，克念作圣。</p>
<p>德建名立，形端表正。空谷传声，虚堂习听。</p>
<p>祸因恶积，福缘善庆。尺璧非宝，寸阴是竞。</p>
<p>资父事君，曰严与敬。孝当竭力，忠则尽命。</p>
<p>临深履薄，夙兴温凊。似兰斯馨，如松之盛。</p>
<p>川流不息，渊澄取映。容止若思，言辞安定。</p>
<p>笃初诚美，慎终宜令。荣业所基，籍甚无竟。</p>
<p>学优登仕，摄职从政。存以甘棠，去而益咏。</p>
<p>乐殊贵贱，礼别尊卑。上和下睦，夫唱妇随。</p>
<p>外受傅训，入奉母仪。诸姑伯叔，犹子比儿。</p>
<p>孔怀兄弟，同气连枝。交友投分，切磨箴规。</p>
<p>仁慈隐恻，造次弗离。节义廉退，颠沛匪亏。</p>
<p>性静情逸，心动神疲。守真志满，逐物意移。</p>
<p>坚持雅操，好爵自縻。都邑华夏，东西二京。</p>
<p>背邙面洛，浮渭据泾。宫殿盘郁，楼观飞惊。</p>
<p>图写禽兽，画彩仙灵。丙舍旁启，甲帐对楹。</p>
<p>肆筵设席，鼓瑟吹笙。升阶纳陛，弁转疑星。</p>
<p>右通广内，左达承明。既集坟典，亦聚群英。</p>
<p>杜稿钟隶，漆书壁经。府罗将相，路侠槐卿。</p>
<p>户封八县，家给千兵。高冠陪辇，驱毂振缨。</p>
<p>世禄侈富，车驾肥轻。策功茂实，勒碑刻铭。</p>
<p>盘溪伊尹，佐时阿衡。奄宅曲阜，微旦孰营。</p>
<p>桓公匡合，济弱扶倾。绮回汉惠，说感武丁。</p>
<p>俊义密勿，多士实宁。晋楚更霸，赵魏困横。</p>
<p>假途灭虢，践土会盟。何遵约法，韩弊烦刑。</p>
<p>起翦颇牧，用军最精。宣威沙漠，驰誉丹青。</p>
<p>九州禹迹，百郡秦并。岳宗泰岱，禅主云亭。</p>
<p>雁门紫塞，鸡田赤诚。昆池碣石，钜野洞庭。</p>
<p>旷远绵邈，岩岫杳冥。治本于农，务兹稼穑。</p>
<p>俶载南亩，我艺黍稷。税熟贡新，劝赏黜陟。</p>
<p>孟轲敦素，史鱼秉直。庶几中庸，劳谦谨敕。</p>
<p>聆音察理，鉴貌辨色。贻厥嘉猷，勉其祗植。</p>
<p>省躬讥诫，宠增抗极。殆辱近耻，林皋幸即。</p>
<p>两疏见机，解组谁逼。索居闲处，沉默寂寥。</p>
<p>求古寻论，散虑逍遥。欣奏累遣，戚谢欢招。</p>
<p>渠荷的历，园莽抽条。枇杷晚翠，梧桐蚤凋。</p>
<p>陈根委翳，落叶飘摇。游鹍独运，凌摩绛霄。</p>
<p>耽读玩市，寓目囊箱。易輶攸畏，属耳垣墙。</p>
<p>具膳餐饭，适口充肠。饱饫烹宰，饥厌糟糠。</p>
<p>亲戚故旧，老少异粮。妾御绩纺，侍巾帷房。</p>
<p>纨扇圆洁，银烛炜煌。昼眠夕寐，蓝笋象床。</p>
<p>弦歌酒宴，接杯举殇。矫手顿足，悦豫且康。</p>
<p>嫡后嗣续，祭祀烝尝。稽颡再拜，悚惧恐惶。</p>
<p>笺牒简要，顾答审详。骸垢想浴，执热愿凉。</p>
<p>驴骡犊特，骇跃超骧。诛斩贼盗，捕获叛亡。</p>
<p>布射僚丸，嵇琴阮箫。恬笔伦纸，钧巧任钓。</p>
<p>释纷利俗，并皆佳妙。毛施淑姿，工颦妍笑。</p>
<p>年矢每催，曦晖朗曜。璇玑悬斡，晦魄环照。</p>
<p>指薪修祜，永绥吉劭。矩步引领，俯仰廊庙。</p>
<p>束带矜庄，徘徊瞻眺。孤陋寡闻，愚蒙等诮。</p>
<p>谓语助者，焉哉乎也。</p>
<hr/>		
				<p>End of content.</p>